---
title: Foucault's Pendulum
artist: Umberto Eco
image: assets/img/featured/umberto-eco-pendulum.jpg
poster: assets/img/kitaplik/foucault-pendulum-1988.jpg
caption: Umberto Eco
sameAs: https://en.wikipedia.org/wiki/Foucault%27s_Pendulum
alternate: Foucault'nun Sarkacı
year: 1988
sayfa: 623
info: Mariner Books
isbn: 9780156032971
genre: Roman
stars: ★★★☆☆
type: book
tag: [roman]
description: Postmodernizmin postmodernizmle eleştirisi.
snippet: Eco, oldukça deneysel bir yöntemle, karakterlerinin bu sahte bir tarih ve teori inşa etme serüvenlerini tamamen başı boş bırakıyor.
popular: true
rank: 3
---

Dan Brown'ın yazdığı Da Vinci Kodu Türkiye'de baya popüler olmuşken, lisedeki edebiyat öğretmenimiz, "Onu okumayın, bunu okuyun." diyerek bize Foucault's Pendulum'u önermişti. Neden bu önerinin zihnimde bu denli yer ettiğini bilmiyorum. Ama sonunda, 15 yıl sonra, bu kitabı okuyabildim. Değil bir lise çocuğunu, disiplinli yetişkin okuyucuları dahi ıstıraba sokacak zorlu bir metin. İlk denememde 100 küsür sayfa okuyup, "Ne anlatıyor lan bu?!" diyerek elimden bıraktım. Bir kaç ay sonra, ikinci denememde inat edip bitirebildim. İyi mi ettim, emin değilim.

Kitap okumak emek isteyen, ama belki hiçbir başka iletişim aracında olmadığı şekilde insanı dönüştürebilen bir eylem. İyi bir kitap bittiğinde, sizi bir ölçüde başka bir kişi yapıyor. Fakat kitabın "iyisini" bulmak için hayli seçici olmak lazım. Foucault's Pendulum, ciddi edebi ve felsefi dertleri olan iyi bir kitap. Ama okuması gerçekten kasıyor. Bu kasış, her öğrenme sürecine has olan bir zorlanma değil. Daha çok, sizi çok büyük ihtimalle hiç ilgilendirmeyen ezoterik bilgilerin üzerinize yağdırılması gibi nahoş bir deneyim. Bu yüzden, bu iyi kitabı başkalarına tavsiye etmekte zorlanıyorum. 

Umberto Eco'nun The Name of the Rose'nun (Gülün Adı, 1983) ardından ikinci romanı olan Foucault's Pendulum (Foucault'nun Sarkacı), Paris'te bir müzede başlıyor. Roman boyunca olayları onun gözünden gördüğümüz karakter Casaubon, bu müzede geceleyebilmek için saklanacak bir yer arıyor. Ortada bir tehlikenin ve büyük bir sırrın olduğunu anlıyoruz. Fakat bunların ne olduğunu kitabın ancak sonlarında öğrenebileceğiz. Casaubon, "Plan gerçek olabilir mi? Nasıl olur, onu biz yarattık." diyor. Bir sonraki bölümde, Eco olayları başa sarıp, hep büyük P ile yazılan Plan'ın nasıl ortaya çıktığını bize anlatıyor.

Plan'ın henüz ortada olmadığı zamanlarda, Casaubon'un Templars tarikatı üzerine tezini yazan bir öğrenci olduğunu öğreniyoruz. Bu tarikat, Haçlı Seferleri'nde savaşan şövalye ve din adamı karması insanlardan oluşuyor. 14. Yüzyılda Fransa kralı tarafından yargılanıyorlar ve liderleri infaz ediliyor. Böylece, büyük sırlarıyla birlikte tarihin sahnesinden çekiliyorlar. Fakat, gizli tarikatların sonraki yüzyıllardaki takipçileri aslında Templar tarikatının yok olmadığını, aksine yer altına çekilip, büyük ve gizli bir planı harekete geçirmek için uygun zamanı beklediklerine inanıyorlar.

Casaubon'un bu tarikata ilgisi, onu solcuların takıldığı bir barda Belbo ile tanıştırıyor. Belbo, akademik metinlerin yayınlandığı Garamond Yayınevi'nde bir editör. Yıllar sonra, Casaubon da bu yayınevinde çalışmaya başlıyor. Burada üç arkadaş, Belbo, Casaubon ve Diotallevi, yayınevine kolayca şöhret kazandırması hedeflenen bir işin altına giriyorlar. Gizli tarikatlara, yeraltındaki mistik sırlara ilginin hayli arttığı bir dönemde, mantıksal olarak görece tutarlı, içine yer yer doğrular serpiştirilmiş, bazı uçuk teorilere destek çıkan, bazılarını yoktan var eden, alakasız görünen şeyler arasında bağlantılar kuran bir kitap için araştırma yapıyorlar. Bu araştırma, Templar tarikatının Dünya'ya hükmetme planına kesin bir açıklama getirme iddiasında. Bunun için ise Orta Çağ'dan karakterleri Nazizm ile, Churchill'i İran Şahı ile ilişkilendiren, özetle insanlığın son 1000 küsür yılında tüm tarihi olayları Plan'ın bir parçası olarak gösteren bir teori geliştiriyorlar. 

Tüm uğraşları Plan'ı cisme kavuşturmak olan bu üçlü, bir süre sonra bunu bir takıntı haline getirdiklerini, sahte bir anlatıya bu denli sadık kalırken gerçeklikle bağlarını yitirmeye başladıklarını fark ediyorlar. Yarattıkları Plan, Frankenstein'ın canavarı misali yaratıcısından bağımsızlaşıp kendilerine karşı işlemeye başlıyor. 

Foucault's Pendulum, postmodernizmin bazı yorumlarına eleştirel yaklaşıyor. Objektif gerçekliğin sorgulanması ve yapıbozuma uğratılmasındaki aşırı uçların, tarikatçılık gibi anti-gerçek yaklaşımlara popülerlik kazandırabileceğini gösteriyor. Kitabın başlarında kendimizi 1968 yılının hayli politik atmosferinde bulmuşken, sonra toplumsal hareketlerin sönümlendiği, politikanın önemsizleştiği, ruhani ve mistik olana ilginin arttığı, daha bireysel yıllara geçiş yapıyoruz. İkinci Dünya Savaşı sırasında partizanlarla faşistler arasındaki çatışmalara çocukluk yıllarında tanıklık eden Belbo, iyinin ve kötünün daha net olduğu zamanlara belki de bu yüzden melankolik bir hisle bakıyor. Kendimizi _gerçekten yaşanan tarihin_ içerisinde konumlandırabilme imkanı, Belbo'nun gözünde, çocukluğunu sonraki yıllarından ayrıştıran bir nitelik. 

Romanda Eco'nun en fazla ilgi gösterdiği karakter olan Belbo, çocukluğunda bunu başaramadığını düşünüyor. Ve bu hayatı boyunca yakasını bırakmayan, kendisini cesaretsiz görmesine yol açan bir etkide bulunuyor. Editörlük yapmasının ardındaki motivasyonu, "Hiçbir zaman baş aktör olamayacağı için, zeki bir gözlemci olmayı tercih ettiği" şeklinde açıklıyor. Belbo tarihte iz bırakamayan, daha doğrusu kendisini tutarlı bir konuma yerleştiremeyen, geçmişin kaçırılmış imkanlarına arzuyla bakan fakat şimdide kendisini bulamayan birisi. Bu bakımdan, Belbo için Plan, uyum sağlayamadığı tarihi yeniden, kendi arzuları doğrultusunda yazmayı temsil ediyor. Gerçeklikte kendisini gösteremeyen irade, uyduruk bir hikayede kendisini oynadığı Tanrı rolüne inandırabilir.

Foucault's Pendulum, modernist bir roman değil. Post-modernizmi, yine aynı akımın yazınsal araçlarını kullanarak eleştiriyor. Gizli tarikatların tarihine dair uydurma ilişkiler ağları inşa eden karakterleriyle Eco'nun bu bakımdan bir ortaklığı var sanki. Hem karakterler hem de yazar, inanmadıkları bir teorinin cisimleşmesinde bir rol sahibi gibi. Eco'nun post-modernizme eleştirel mesafesi elbette var ama bu kitapta çok geç ortaya çıkıyor. 

Başladığımız yere dönersek, bu kitabın hayli sıkıcı ve yorucu olduğunun altını tekrar çizmeli. Plan'ın adını kitabın başından beri duysak da, onun inşa edilme sürecine kitabın ancak ikinci yarısında tanıklık edebiliyoruz. 600 küsür sayfalık romanın büyük kısmı ise, üç karakterin birbirinden uçuk teoriler, var oldukları bile muamma olan tarihsel kişilikler ve olaylar üzerine, Latince'nin olmazsa olmaz olduğu binbir referans içeren tartışmalarına ayrılmış. Eco, oldukça "deneysel" bir yöntemle, karakterlerinin bu sahte bir tarih ve teori inşa etme serüvenlerini tamamen başı boş bırakıyor. Kitabın son 50 sayfasında, yazarın sesini tekrar duymaya başlıyoruz. Bu karmaşanın ne anlama geldiğine biraz olsun vakıf olabiliyoruz. Bu kısa (ama önemli) aydınlanmaya varış için, okuyucunun türlü sıkıntılardan geçmesi gerekli miydi? Hala emin olamıyorum.

---- 

> I hate anyone who tries to see me as an illusion of passion.